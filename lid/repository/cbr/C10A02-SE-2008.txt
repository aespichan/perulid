 ësai ka nukën xuta imainun nukën chichi okë ë bana ñuixuankëxa..
 A kana ñuitisatanin..
 Ax ka ikën nukën ibuinsa ain xabionkë nëtënmia ka a bana..
 A kana ñuitisatanin..
 A bana ax ka ikën..
 Nukën ibun kaisa, ain xabionkë, amanu kwankin, ënbiankëxa..
 ënbiankë kaisa ain uni achushinën, kwanxun, uramaokin, isi kwanxun, iskëxbi isa tsookë ain kaman tsookë mërakëxa..
 Mérakin kaisa nukën chaitikama kiakëma uxë tururukësa iakëxa ain nami..
 Ain nami ax kaisa iakëxa uxë tururukësa..
 Kikë bana ax ka ikën..
 Ain nami cha ka ain, nun kaibu ka kakëxa..
 Xanun nami ñui ain nami cha kiakëxa..
 Xanun arakakë ñu, a ñui, kiakëxa..
 Ain nami cha ikë iskin kaisa kakëxa ësaokin:.
 Uisa kara uxë tururukësaira ka min nami ikën?.
 ënë min nami amiti ikën kixun kaisa kakëxa nukën ibun xanu a..
 Kakëxunbi kaisa kakëxa, nukën ibun xanun kakëxa ësaokin:.
 ëx kana ain ain unixun akëma..
 Napa tsakaxunpain ati kana ëx ain..
 ë ñapa tsakaxunmabi aixbi kamina tsootima..
 Kamina inpaiskikiani bamain kaisa kakëxin..
 Kakëxunbi kaisa ñushinakëkin kakëxa:.
 Usama ka asa bamanunbi, kamina ë amiti..
 Aisamera ka uxë tururukësa chaira ka min nami ikën..
 ë ka ami? kaisa kakëxin..
 Kakëxunbi kaisa katëkëankëxa amiribishi:.
 Asa mi kana amima..
 Mi amikëxbi kamina inpais kikiani bamain..
 Ain unixun akëma kana ain..
 ën ibuxun akë kana ain mënañu okakin..
 Kankan bata ikëri, xëka bata ikëri, buna rëpa ikëri ain, unixun akëma kana ain kaisa kakëxa..
 Kakëxunbi kaisa uni an katëkëankëxa xanu a nukën ibun xanu a:.
 Usama ka..
 Aisamera ka min nami ikën uxë tururukësaira.
 ë ka ami? kaisa kakëxa.
 Kakëxunbi kaisa kakëxa:.
 Usama ka..
 Ñapa tsakaxunma akëma kana ain..
 ëmi anun ka ñapapain tsakatan kaisa kakëxa..
 Ñushinkin kakëxun, kaisa ain nami amiakëxa..
 Amikëx kaisa uni ax a xanu abianibi inpaiskin bamakëxa..
 Bamamainun kaisa nukën ibu ax uakëxa amanu kwanx, ain xabionkë bari..
 Uxunbi kaisa amabi asa sinankin Runtian kakë bëtsi xanu Runkian kakë anu ikë a akëxa..
 Ain nami akëxa..
 Akëxbi kaisa màsi, shipibo kiakëxa..
 Kia atux kia iai anxuia kaisa an xuiaokin xëkin kaisa ama ka ësa..
 Akëma ka ën xabionkë ikën..
 Xëka bata ka buna rëpa ka kankan bata ikëri, mënañu ókakin akë ka ën xabionkë ikën..
 Ama ka kixun kaisa sinankëxa..
 Sinani kaisa uchaxri itsinaxma, ain xabionkë, nukën ibun xabionkë, ax nëtëakëxa amanu kwani..
 Kananuna unanima uinu kara kwankëxa..
 A ka nukën chaitin ñuiama ikën..
 Uinu kara kwankëxa kana kwakën, ixunbi kana manuakën..
 Usa ka ñuiakëxa,.
 nukën chichiokën ë ñuixuankëxa..
 Y usa ain ka a bana kia..
 Kwan kaisa nukën chaitibaën atian kaisa kakëxa:.
 Kwanuxun ësaokin kana kwanin..
 ën xabionkë ka nëtëaxa, baritamainun ka ëx ukëbë ka nëtë xabákwatsinia..
 ëx kwankëbë ka nëtë bëankia ñamë´ kamë´ ëóia..
 Usa ain kamina usabi bëruanx ikanti ain kixun kaisa kakëxa..
 Nukën xutabäe, nukën chaitibaë kabiani kaisa kwankëxa nukën ibu ax..
 Uisa uni kara iakëxa kananuna unanima..
 Ka ñuiama ikën nukën chaiti okën..
 An ka usa ñuiakëxa..
 Kwanx kwankëbëtan kaisa nëtëbëankiakëxa, ñamë´ kamë´ ëókëxa..
 Ñamë´ kamë´ ëonun kaisa kiakëxa ësai..
 ëx ukëbë ka shasha kikë ëó nibanta ëó ka banaia..
 Nin nin nin kiabakë ax ka ëx ukëbëa ikë ikën..
 Nëtë xabákwatsinkë ax nibanta banakëma shasha kikë ëó banakëma ax ka ëx ukëbëma ikën, ën xabionkë mëraaxma kana ainma..
 Mëraaxpan kana ai kwanin..
 ësai kaisa nukën ibu kiakëxa..
 Kiax isa kwankëbë nukën ibu kwankëbë, bëankikëbëtan kaisa bui ërënxun ërënxun kaisa nukën ñusibaën ain ñanakë a isun isun i rëakëxa..
 Uiu kara ñanaxa au ati ka is ai..
 Kanan kananxun kaisa bui ërënxun ërënxun ain ñanakë isun isun i rëakëxa, nukën ibu ukëma..
 Usaokin akëbëbi kaisa usaokin naë okëbëbi nukën ibu uakëxa..
 Ukëbë kaisa nëtë xabákwatsini kaisa nibanta ëóshasha kikë ëó.
 nin nin nin nin kiabatia..
 Ama shashakikë ëo ka nibanta ëo ka banaabatia..
 Tain ka kwa?..
 Nukën ibu sapi ka aia ka kwa? ësai kaisa kiakëxa, kikankëxa..
 Kikëbëbi kaisa nëtë xabákwatsini ikëbëtan kaisa ama nukën ibu ka aia kikankëxa..
 Usa okin kaisa xabákwatsinkin pëkakëxa..
 ësaokin ka ën titanribi ë ñuixumainun, ën chichinribi, ën papanribi ë ñuixuankëxa..
 A bana kana sinanin..
 Usa ain kananuna nunribi nun bëchikë nun xutakamabi unamiti ain..
 Ax ka ikën asábi nun nuixunti banakama..
 Ashi kana kaisatanin.
