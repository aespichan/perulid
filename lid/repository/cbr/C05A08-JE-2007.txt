 ësai ka ësain ka achushi xanun ain aintsiisa ia a ë ñuixuankëxa..
 ënë... bëtsi nëtën kaisa xanu kwankëxa ain bënëisa ñu bari kwanxan kaisa pikëma aish kwankëxa xanu..
 Kwanxun kaisa chupañumaxun ain tari pëxun tsoonbiani kaisa xëxatan kwaruakëxa, ui ibuibukëbë:.
 "papa ka ukëma ikën"..
 Usa ain charu mantanmainun ka nanëokë tsookin ain tua kabiani kaisa kwankëxa..
 Kwanxun kwankin kaisa charu xaká charu a bibirubiankëshin..
 Bixun bixun mainrubiani kaisa xanu kwaruakëshin..
 Kwarukin isa iskëxbi kaisa ain bënë itsiribi ain bënë itsi axribishi ain bain kwaianx ain bain kwaianx kaisa ain bënë itsi axribi charuribi bitsi ui ibuibukëbë ubuakëshin isa xanun kwarukin,.
 charu bixun mainrukin iskëxbi kaisa ain bënë itsi pia ikuax ubutiaokin kaisa xanun,.
 "ma... uinu ikë uni kara ubutia" kixun isa iskëxbi kaisa ama ain bënë itsi iakëxin..
 Ain kaisa xanun sinankëxa bënënkinshi anun isa paranti sinankëshin..
 Sinankin kaisa sinankëbë kaisa xanu ax chupañuma aish rabini kaisa bësuakëakëshin..
 Bësuakëtiabi kaisa abë mëranankin kakëxin ain bënë itsi:.
 "ën aini itsi añu ai kaina buan" kaisa kakëshin..
 Kakëxunbi kaisa ama min xukënan bëchikë an kuatani bënëkëbë kana min xukën ka ñu bari kwaënxanxa..
 Kwaënxanxbi "ka min xukën panáxa ukëma ain kuatani bënëkëbë kana min xukënan bëchikëkama ñu paish ka aima iabiëxanxa kuatani bënëkëbë kana ui ibuibukëbë ka charu rikwainia charu xënxën kai kana uan bënë itsin" kaisa kakëshin..
 Kakëxunbi kaisa kakëshin "asábi ka ënribi kana aribi charuribi xënxën kai kana buan. ui ibukëbë uan, aini itsin" kaisa kakëshin..
 Kaxun kaisa kakëshin "uisa kara uinbi ka nuisima kana ura kananuna ain ashikin ëna ikësu mi kana atëkënima,.
 ashikin mi ñukanun ka, aini itsin" kaisa kakëshin..
 Kakëxun kaisa xanun kakëshin: "asábi ka mi ë kanun ka u pëion uri a nikë më ka chabáira ikën,.
 uira ibubaiti ka me chabáira ikën,.
 pëion u ka mi ë kanun,.
 me ka chabáira ikën,.
 pëion u ka bitan, bënë itsin" kaisa kakëshin..
 kaxun kaisa xanun amo bësoi nirakëkin:.
 "pëion ka bitan" kaisa kakëshin..
 Kaxun kaisa kakëx kaisa kwankëshin uni ax pëion bikatsikiax..
 Kwankëbëshi kaisa xanu abákëshin ain bënë itsi paranbiani..
 Abatiaisa abamainun kaisa ain bënë itsi ax pëi bitsini tirinkikin iskëxbi kaisa xanu ain aini itsi ax kwani iakëshin..
 Kaisa ën ainitsin ka paranbiania ka abatia kikwatsini ax ribishi nuibëtsini aibi kaisa mapara rankabianx kaisa ain bënë itsi nipakëakëshin..
 Nipakëti kaisa shipënkiakëshin maparan..
 Usai ia kaisa "ama ën bënë itsi ka shipën kia..
 uisai karana iti ain anubi itibi ë ka xanu ñuxunbi ën bënë itsin ë nuibëtsianxa kikin nirakëxun iskëxbi kaisa bakiruama ikën anu rakamainun kaisa kwankëshin ain charu ashi bipati..
 Kwanxun kaisa uni ñuixunkinmabi ain tuabi ñuixunkinmabi kaisa unëxunshi ain nuitu mëuishi sinankin ain tuakama charu aruxun pimiakëshin..
 Pimimainun sinanbaikëxbi kaisa ën bënë itsi ka shipënkipunia kara uinakëaxa ë kaxunin kixun kaisa sinanbaikëxin xanu an..
 Ibaikëbëbi kaisa shipën kikë a nai unaskani isa rakakëbi kaisa mari binán an kaisa kwësëankëshin..
 Kwënsënkëx kaisa a uni baiskikiani kwankëshin charu isa bikë a buani..
 Kwanxun kaisa ain xanu inankëshin inankëxa..
 Usa isa ain bënë itsi iakëxa iaxa ain bënë itsi okëxunbisa ó axun inankëxbi kaisa timaaxa timaëxanx ira kwanimari itibi kaisa upai ain bënë itsin isa ó rërakakë axun isa rokëñu ininti oxun bëxun bëanbi kaisa a timaëxanxbi ën bënë itsin kaisa ó rërakakë axun bëaxa ën xukën istamainun ka kikiani kaisa ain tuakama buani kwankëshin..
 A ain bënë itsi timaëxanxbi kwankë kaisa ain bënë itsin ami nishkima ax tsooti ikësu ami nisëkima kaisa upiokinshi kwënxun ain xukënainsa pimimainun amibiribi kwënkin isa abiribi inanti isa aëxankë ain ininti a kaisa anbi inankëshin ain bënë itsi an aini itsi:.
 ënë ka ën xukënan bëchikëkama inanxunma ka ënëx ka minanbi ikën mi inanti minanbiribi aëxankë ikën ënë ka mibi pi aini itsin kaisa kakëshin..
 Kakëxun kaisa ó ininti piakëshin piisa pikin sënëonxun kaisa ain xukënan inankëxun bëakëshin..
 bëaxbi kaisa a ó ininti pipunibi ain puku banai kaisa ain puku banaruax chixuakëshin..
 Chixuti kaisa ain pukú chëki a xanu isiankëshin chumiankëshin..
 Usa ia kwabiani kaisa ain bënë itsi kwankëshin këmëkiani a isi,.
 kwankë kaisa kwanxun kaisa pishin pana kënua ain bënë itsi an kakëshin..
 Aini itsi kaina uisai ia kakëxunbi kaisa kakëshin..
 Ama kana min inankë ó ininti piaxbi kana pian kwainanxëshi chixuti ian iax kana ën nami bëtsibutin ën xo rarai anun ka ë a' ën bënë itsin" kaisa kakëshin..
 kakëxunbi kaisa "ama aini itsin aisamera kamina ain pëxkutia mi anuxun mi batabëankin raxunkanunka aini itsin" kaisa kakëshin..
