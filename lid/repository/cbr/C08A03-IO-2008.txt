 ëne ribi ka bana ikën..
 ësaribi ka ikën bana ën chichin bana..
 ën chichibaë kaisa iakëxa xanu sinábu kushi sinanñu xanu kaisa iakëxa ën chichi.
 a xanukaman kaisa ën chichibaën kaisa ën bëntabaë ain puibaë ain aintsi akanani kwankëbë kaisa ain no mëi kwankëbë kaisa kwankëxa ën chichibaë..
 Kwantunkëxun kaisa ain nuikuni aia, ain rarë bakë, ain aintsin aia, ain no ën chichibaën ain mëkën xo biakëxa, tëakin..
 ën bëntabaën aia ën ñusin aia biakëxa , ën chichibaën biakëxa ain mëkën xo, teakin biakëxa..
 Ami ñumonuxun, ami ain xupu anuxun, ën chichin biakëxa..
 ën ñusibaë, ën bëntabaë akanani, kwankëbë kaisa kwankëxin..
 ën chichibaë siná uni xanubu rakwënma..
 Ain nuikunimibi rakwëkëma..
 Ain toxama ain banin ain nuikunin bikëbëtan kaisa ën chichiribi abëbi akananxun, ain nuikuni ain banin ratikakëxun anribi akanankinuxun, ën chichin biakëxa ain nuikuni ain toxama biakëxa..
 Usa xanu kaisa iakëxa ën chichi mëanankë ain bënëbëbi titikanankë ain tsabëbë, ain karunbi akanankë xanu kaisa iakëxa..
 ën chichibaë tsookëxa..
 ësakin ka ën xutan ën papan xabun ë bana ñuixuankëxa..
 ësa ka ikën ën chichin bana..
 Usa ain kana ën a banakama buanin, sinanin..
 ën papan xabu ën ñuixua ixun ën sinanin ënë banakama..
 Ain nuikuni ain rare bakë akanani kwankëbë kaisa kwankëxin ën chichibaë kwankëxa..
 Abë ka kwan..
 Min aia ain xëta binun ain mapu xo binun ka kwan..
 ësaokin ain aintsi kabiani kaisa kwankëxa..
 Ain antsi katikabiani ain bake tuabi, ain rare bakëbi katikabiani, ain rare bakëbë, ain aintsibë ain no mëia ain no aia..
 ësai kikiani kërukiani kaisa kwankëxa ën chichibaë kwantankëxun kaisa ain rarë bakën aia, ain bënta okën aia, ain puin aia biakëxin ain mëkën xo biakëxa..
 Usa i kaisa ën chichi bukuakëxa..
 A xanukama kaisa iakëxa rakwëma..
 Akanankë ain bënëbëbi titikanankë kaisa iakëxa en chichibaë..
 ësaokin ka ën papan xabun ë ñuixuankëxa bana..
 ën titan xukëbaën ë ñuixuankëxa a bana ën bënta ia ñukama, ën chichi ën rara uisai kara tsookëxa..
 A ka ë ñuixuankëxa..
 Usa ain kana a banakamaribi ën sinanin..
 ën kana manukëma ain..
 A banakama manukëma ain..
 Usai kana ënribi sinanin usa okin ën aintsi aiabi kana ënribi uni ati ain..
 No ati ain kixun kana ën sinanin..
 ën chichi iakëxa rakwë xanuma, xanu akanankë..
 Ain bënëbëbi, ain chaibëbi, ain karunbi akanankë kaisa bukuakëxa ën chichi..
 ën rara bukuakëxa..
 Usa ain kana ën ënë banakama ën sinanin..
 Usa ain ka ën chichi iakëxa aserabi kushi xanubi..
 Bërí xanu, nux kananuna ain usama..
 Nux kananuna ain bëtsi sinanñu..
 Bëráma ain chichikama kaisa iakëxa kushi xanu..
 Nonbi, ain bënënbi rakwëokëma..
 Ain bënë ain toxama ain banin buinkëbëbi kaisa ami raxkakëxbi kaisa ën chichi rakwëama ikën..
 ë ka a?.
 Mixmi tsoonun ka ë a?..
 Min toxama min banin ë aru?..
 ësa okin kaisa ën chichin ain nuikuni kakëxa..
 Katankëx abëbi ain kantinbi ain toxaman ain baninanbi titikanankë, ain bënë ain nuikuni títikáanánkíntánkëx kaisa ën chichi tsookëxa..
 Ain rare bakëbi, ain papa okëmi katamëkëma, rakwëma kaisa iakëxa ën chichi, ën rara..
 ësakin ka ën titan xukënbaën ë ñuixuankëxa ë bana ñuixuankëxa..
 Usa ain kana ën tua kamabi ën kain:.
 Kamina rakwëtima ain min bënë mëkëxbirakwëaxma ka i?..
 Akanankin min rara min chichin unama ka..
 Mibë xanunbimi rakwëoia..
 Usa ain kamina rakwë itima ain..
 Min rara ax ka usai bukuama ikën..
 Min rara ka iakëxa ain toxama bibiani ain kanti xo bibiani ain bënë akanankinkë ain bënë mëanankinkë ka iakëxa min chichibaë..
 Min rara iakëxa..
 Usa ain kamina usairibi tsooti ain..
 Mi ka unin bitankëxun rakëotima ikën..
 Usa ain kana ën tuakama ën bana ñuixunin..
 ësa ka ën aintsikama bana..
 Usai ka ën aintsi tsookëxa..
 Usakupí kana ën a banabi buanin ën sinanin..
 ën isnunbi bitankëxun unin ain kukun bakëbaë ain ñen bakëbaë tsooxunbi, bitankëxunbi ën tua ain kanti xo ráxkakin a ka bikini ën tua tsookintima ikën..
 Ami kana ëx kërutin..
 ën chichi ka usai bukuama ikën..
 ën rara ka usai bukuama ikën..
 ën bënta titikanankinkë ën ñusin titikanankinkë kaisa iakëxa ën chichi..
 ën xuta iakëx ën papan xabu kaisa iakëxa usabi..
 ën bëntami rakwakëma ën papan xabu kana ën isakën..
 ën bëntan ain toxama bikin kakëxun, ain banin bikin kakëxun ka ën xuta anribi ën bëntan toxama bibuinkin, ain banin bibuinkin, ën xuta ën papan xabu banakëxa..
 ën bënta kanankintankëx ka ën papan xabu tsookëxa..
 ën bëntan ain toxama ain banin kabikin ka ën kai ën nuikuni ë kaia..
 Kikankëx ka ami rakwëkëma, ami bërëkëma ain rarë bakëmi ain aintsimi katamëkëma..
 Abi ain bënë kanan kintankëx, ain nuikuni kanakintankëx, tsookëxa ën rara ën chichi..
 Usai kananuna bukuin [?] akanankintankëx kunanuna bukuin nun sinan iruatankëx min nuikuni mi kakëxun ain baninanbi mi akëxun a katankëx:.
 Kwainaxma ka i?..
 Usabi kanankintankëx ka tsoo..
 Min ini tua min bakë tua kanioi, min bana ñuixunkin, min bana unamikin kanioi ka tsoo, ën inin, ën puin ini..
 ësaokin ka ën papan xabun ë kakëxa..
 ë bana ñuixuankëxa..
 Min kuku bakëbaë, min ñen bakëbaë tsooxunbi ka mi tsoonpatankëxun mi rakwëotima ikën..
 Min xuta unama ka..
 Min rara unama ka..
 Rakwëaxma ka i?.
 ësakin ka ën papan xabun ë ñuixuankëxa bana..
 Usa ain kana ën ënë banakama ën sinanin..
 ën kana manukëma ain..
 ën papan xabun ë ka banakama kana ën manukëma ain..
 Usa ain kana ënë kana mi ñuixunin..
 Usai kaisa bukuakëxa ën chichi..
 Usa ain kana akama mi ñuixunin, profe.
