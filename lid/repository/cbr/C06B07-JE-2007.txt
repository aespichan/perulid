 ësai kaisa ësai ka ën papan ë ñuixunkian,.
 xanu achushi kaisa iakëxa bëráma bëráma ka uni tabai nëtë ióñu kaisa iakëxa xanu..
 Ax kaisa a xanux kaisa iakëxa nuinan chukë kan..
 Nuinan chukë xanu kaisa iakëxin bërama kan,.
 nëtë ióñu isa bëtsi bëtsi ñu itioikan..
 Ain kaisa xanu ax kwainama ikën..
 Uisa aishbi nitsi kwaanma ikën..
 Kwainkëmakan kaisa ixun kaisa nuinan chuakëxin mekini méukwax chiú unia ikësa usai..
 Usai ixun kaisa anubi usa ikëbi nuinainsa chukëx kaisa xanu ax kwaianma ikën..
 Kwaiankëna anubi kaisa tsookin tsooakëxin..
 Usai ia kaisa rairinën abë xanu xanu rairinën usaikëbëtan uni uisai kara ia,.
 bërí kananuna uni ribi isin..
 Uisai kara uni nëtëtia u uisai ishton niruima,.
 kixun nun bu kananuna sinanin bërí.
 Bërí ka bëtsi bëtsi ñu ia usa ain..
 Ain kaisa abë xanukaman sinankëshin..
 Uisa aish kara u nukën xuta u nukën tsabë kwainima ain pana mënishi tsootia..
 Kiax kaisa kiakëshin,.
 kixun kaisa sinanñuribika xanu ikën sinankëshin:.
 Bërí kananuna isti ain kixun..
 Ain kaisa kwankëashin,.
 kwainkëma xanu kaisa iakëshin..
 Aishbi kaisa insuni kwankëshin..
 Abian abianx kaisa nuin ax anubi..
 Anubi kaisa bakúxux tsooti kan..
 Bakuxbirës kaisa iakëxa nuinën kini ax anuisa xanu tsookë ax kwanxun iskëxbi kaisa iakëxa bënënkinshi:.
 tain isnun,.
 uisai kara usai ia kixun,.
 tainun kixun isa mapukë iskëxbi kaisa iakëxa kinira kan,.
 anun kaia kaisa siba siba kikëopa aish bakuxukëkan..
 Usa ain kaisa uruakëxin nuin xanu a ai:.
 ama ësai i kara ën tsabë ën xuta ia ësa okian a nuiman chukëx ka ia kwainimaira tsootian kixun kaisa isakëxin..
 Siba siba kikë opax usaokin isbiani kaisa kwankëxin bënënkishi isbiani..
 Kwanxun kaisa ñuiakëshin:.
 usai i ka ia,.
 kana mëran nuinan ka aia,.
 nuinan ka chutsa ain tsookënu ka kini ikën..
 anun uxun uxun ka aia siba siba kikë opa ka bakux ka bakux opa ixun ka aia..
 Usa okëx kamënë kwainima kixun kaisa ñuiakëshin, nuiakëxa, kixun ka ë ën chichin ñuixunmainun ën xutanribi ën xuta xonpinu an akamaribi ë nuixuankëshin..
 Usai ia kaisa bërí ka ñu bëtsi bëtsi xanun aia usa ain,.
 nukën xabionkë nun nikinkaskëxbi isa nun buankaskëxbi isa këmëia.
 kana isían,.
 kana pëimachá,.
 ën itia kia kia kaisa isti,.
 ñachati unanti ikën..
 Usai ka usaokin ka ë ñuixuankëshin..
 Usa ain kamina manutima ikanin..
 Usai kaisa bëráma xanu ñubuakëxa,.
 nuina chukëx iakëxa kixun ka akama nu ñuixunkin..
