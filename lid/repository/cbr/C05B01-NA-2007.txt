 Unitabakë unin kaisa ain aintsi buankëxa ñu barikinkin ñais o xëtsi akama barikinkin..
 Buanxun buanxun kaisa kakëxa "mëraxun mi këkanun ka amokwa ën bariaramainun minribi mëraxun amokwa mëraxun ë këkatan, xabai" kaisa kakëxa bëtsi an..
 Kabiani kwanxun kaisa këmëkin ain nami mëraxunmabi ain kini xëni mëraxun kaisa xëtsin kini xëni mëraxun naëbaiakëxa..
 Naëbaikin kaisa isa urama oxa isa naëbaitia anribi isa paná kananuxun rënun naënun kakëxa..
 Kakëxun naëiabi kaisa bëráma uriokin kini nëmionkin naëbaikin uni karuchapain karucharabëtanpain me bitsi atsinkëbi bëtasakëxa charabëtanpain tsënkakin..
 Bëtaskëx kaisa anuax kini mëukwax ën kiabi kaisa kakëxa uni a bëtaskë an kaisa ësaokin kakëxa:.
 "uisa oti kaina ë in ratsëkain? i ka ëchi', xabai"..
 Kakëxunbi kaisa usa ainbi "kamina ën xabionkë ënua rataëoin uinbi ka mi chikinima anuax kamina chëkiti ain" kaisa kakëxa..
 Kaxun kaisa ainmakin upiokin bëtastankëxun kaisa ami me rërëkatankëxun upiokin mëniotankëxun kaisa nintaxa akamaribi rinbëtsintankëxun kaisa bankuru xurakë okin bankuru an ñupikin baiskakësa usaokin, nintaxa bukunxun bankurun akësa itanun nintaxanën matakakakëxa..
 Usaobiani kwanxun kaisa ain aintsikama xubunu ikëkama a këmëkin ñukakëxa uni an:.
 "nukën nanëokë kara uaxa?.
 Nukën chira bakën tua kara uaxa?.
 Mena menu ikë bari kwanxunbi kana akamabaikin achushi mëraxunbi kana naëbaikinbi këkakëx këkia kwanxun, pana kanankianun ka achushi kana mëraxun naëbaitin mintsin naëkaxun naëbaikinbi kana akasmaxun ëbëtsian..
 ëbëtsini amotan ukatsikia kana ëbëtsian kara aima iaxa kixun kaisa ñukakëxa atu, ain kaibukama..
 Ñukakëxunbi kaisa ka ukëma ikë inuina nëkëkamëruma ikën nukën nanëokë kara uaxa nukën xabai kara uaxa..
 Kakëxun kaisa amoatan kwankin kananuna akëma ai baritëkëmainun ka kwan kabiankin ë kakëxun kana kapunin,.
 kara uaxa,.
 kara bëbaxan kixun kana mi ñukati kaisa kakëxa..
 Kakëxunbi kaisa ka bëbakëma ikën kixun kakëxun kaisa konxun kaisa aukwa aëxankë a imainun amo buankëxa..
 Buanxun kaisa barikasmakiankëxa, këmëkin anbi aëxaxunbi..
 Këmëkin paranxun kaisa uiti nëtëbira barikinbi pëkasmakëxa.
 Pëkasmaxun kaisa bëtsiribi iskuan bakë isa isëxanxa kixun paranxun buankëxa:.
 "Iskuan bakë kana isëxan mëraëxan,.
 xanuankëruabu ka ixanxa,.
 Usa ain kamina bëtsi binun aisamera ka ixanxa,.
 ukairioxun binun ka kwan, xabai" kaisa kakëxa..
 Kabiankin buanpunkin kaisa ukairi abaiakëxa i chaxkë rabë tëatankëxun ami ukairi akëxa, nëarokin nëarokin, buantankëxun kaisa i pëñan rara nu ami këpinkin aminubukin atankëxun kaisa:.
 "asa ka kananuna ukairi a nubinun ka,.
 ën binun minpain bitan, xabai" kaxun kaisa xuakëxa manami a bitanun kixun..
 Xukëx isa mananmi mai pëñan bitsi irukiani kwarukëbëtanshi kaisa ain ukairi tëntënkapabiankëxa..
 Usaoia kaxu bësukin iskin kaisa kakëxa bëtsi an:.
 "Uisaoti kaina ukairi tënkain?.
 Tënkaxunma ka nëa, xabai" kaisa kakëxa..
 Kakëxunbi kaisa usa ainbi kamina ën xabionkë ënua airataëoin.
 anubi ka bëru'" kaisa kakëxa..
 Kakin tëntënkapabiankin kaisa ukairikama a tënkapatankëxun amia akë i rabë a nipakëxa..
 Nipamainun kaisa uniax mananmibi bëruakëxa, mai pëñanu..
 Y anuxun kaisa piakëxa maira xaka ira xaka a ashi pi kaisa ain mëkën napaxmi insunxun insunxun ain insunbi kwaxkai tsootan kaisa chumibuakëxa a uni..
 Chuminbuti ain nami bëtsibuti kaisa tsoakëxa maira xakashi pianan ain mëkën napaxmi insunxunshi xëai kwaxkai usaokëbëbi kaisa naikamë ëonuax uakëxa ishminan rara..
 Sapi ka iakëxa shminma nukën ibubaën xukë sapi ka iakëxa achushi angel..
 Usa ka ën sinankëx ënbiribi sinakëx ikën..
 Uax kaisa iruakëxa mai pëñanu nai mananmiax,.
 xuuuuuuuuuuu kwëran ki kaisa iruakëxa ishmin ax..
 Iruia iskin kaisa kakëxa, irukin kaisa kakëxa uni a tsookë:.
 "Uisa ai kain a ia ka ë ñuixun, xabai"..
 Kakëxunbi kaisa "uisa ai kana ikëma ain nukën no an ën ukairi iskuan bakë paranxun ën ukairi tënka aish kana ën nami bëtsibutin..
 ëmi min xëta rabanxunma ka a' xabai" kaisa kakëxa..
 Kakëxun kaisa asabí ka, mi apati unuxun, ën xunkari bata bitamainun ka ën bama mais ën raxku maxë bitamainun ka mi apati unuxun, xabai" kabiani kaisa kwankëxa nai kamë ëonu..
 Kwantankëx kwanx uxun kaisa uni axëamiakëxa xunkari bata a.
 Xëamitankëxun kaisa "asa ka, kana mi xëamian..
 mi apanun ka,.
 mëu bësuama ka,.
 mananmi ka bësu, xabai" kakëx kaisa uni ax manami bësui ishminan kaxunu iruakëxa..
 Irukiankin buanxun kaisa me apakëxa..
 Apakin kaisa unamiakëxa usaokin,.
 an manan ëakama ain ñaka itsi ain ñaka itsi anun kixun ismiakëxa-.
 ësaokin kamina oina boina mëia kwanpunkëbëtan kamina ain bainu utunxun ain bainu kainxun kamina ñuina mëbiatia xarákwatsinkëbëtan min bama mais ënë rëchunti ain, ñusuti ënë rëchunti ain..
 ënëx ka ikën ën raxkun maxë,.
 ënëx ka ikën ën bama mais,.
 ënëx ka ikën ën bama buna,.
 ënëx ka ikën runu,.
 kaxun kaisa a pisha kama rëchunxun unamiakëxa usaokinsa anun kixun, unamixun ëbiani kaisa naikamë ëonu kwantëkëankëxa ishminan rara ax..
 Kwan kaisa uni ax kwankëxa..
 Kwanxun kaisa ain xubunu rairi nanan rairi buanxunpain kaiankëxa ñu bari rikianpunia..
 Kainkëx isa xarakwatsinia ñuina abaiti ukëbëtanishi kaisa rëchuankëxa..
 Rëchunxun rëchunkëx kaisa rikwaiankëxa mais ax ain bama mais ax rikwainkin kaisa xarákwatsiniabi uni ain xoñuma rakankin këñuakëxa, basi nëtën pakinma bënëkin bënëkiinshi ain xoñuma rakankëx kaisa o xo tímbu..
 Usa ain xo bukukiantanun kaisa maisan uni këñuakëxa..
 Këñukinshi usa oia ain pishami buakakin bitëkënbiani kwanxun kaisa ain mapunkënu isa bukukë aribi akëxa, usaribiokin këñumiakëxa bama mais bama buna raxkun maxë runu akama..
 Usaoxun kaisa unitabakënën ain aintsi rabanan këñuakëxa..
