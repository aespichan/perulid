 A inun rara isa nun rara isa inun këñua..
 A ka ësaokin ën papan ë ñuixuankëxa..
 Uni inu kaisa ax iakëxa..
 Inun rara an kaisa uni, uni chabu ixunbisa, ain aintsi këñuruiabi kaisa unin kupiama ikën..
 Usaoia kaisa ain i bënan ain xëkwë bëaratiabi kaisa xëtasiabi kaisa abi unin rara uni këñuruakëshin uni inun..
 Këñuruia okin kaisa unin isa kupiama nukën ñusin sinankëshin..
 Uni isa këñurukëbëtan, usaotima ka uni inun ka nun rara këñuia kixun kaisa samaxun, pia otankëxun, piapain akëshin..
 Anuxun basikinma kwainxunshi akëma, mëkëxun, samaxun, ati ikëbi kaisa ain aintsi këñuruiabi áma ikën, uni chabu ixunbi isa aiama okin, kaisa nukën ñusin sinankëshin..
 Uni ka këñuruia..
 usa ain ainu, anun ka nukën banin mënun ka, kitankëxun kaisa kanantankëxun, ain pia otankëx kaisa samakëshin..
 Samatankëxun kaisa kakëshin:.
 asa ka,.
 kananuna nun banin mëan..
 Ati ka,.
 ka uni këñuruiraia,.
 ati ka, kixun kaisa kiax kaisa kwankëxin..
 Inun rara a ai kwanin..
 Kwanxun kaisa kaiankëshin..
 Kainxun kaisa kwanxun kainkëxbi kaisa, uiu kwax kara aia, kixun, ñachaxun kaisa kainkëxbi kaisa tsipumiax, tsipunmiu kwanx kaisa uruakëshin..
 Urui kaisa uninsa tësëxun kwakëx samakamë ëoxun kwakëx kaisa kainkëx uruakëshin..
 Urui kaisa ain xanux isa tsiamainun, ain bënë ax rëkwënxun kaisa ain xanu kwankëshin:.
 ënën ka u', unkin kiru unkin..
 ënën ka u', unkin kiru unkin, kaisa kakëshin ain xanu..
 Kabëtsini isa aia okin kaisa kakëshin..
 Ax ka aia..
 Usai ikin kama uni këñuruia..
 Inunma ka uni inun ka kixun kaisa sinankëshin..
 Asa mema ka nërikitan, uisaira ixun karamina uni usaoi mema ka nërikitan, kixun kaisa bëráma bëkasun kaiankëshin..
 Kainkëx kaisa aiaisa, iskëxbi kaisa chaira inu iakëshin..
 Aia kaisa isa, aia bëráma tësëan, aia kaisa akëshin ain xanu akëx..
 Katikamainun isa aia, axun kaisa akëx kaisa buankëshin..
 Kwamainun kaisa ain xanu ax chiriankëshin, abakëxin..
 Usamainun kaisa ain bënë a akëshin..
 Axun kaisa isa kwania usaokëxun kaisa an nun rara këñuruiabi nukën ñusin unin inu akëshin..
 Anpain kaisa uni upiokin sinani, an nu këñurukë..
 A ka axa kiax kaisa unin upiokin sinani, uni kwankëshin..
 Usaoxun kaisa ain aintsi isa kupikinma këñurumiabi, unin nun rara këñuruiabi, nukën ñusin akëxa..
 Kixun ka ën papan ë ñuixuankëxa..
 Usa ain kaisa umi maxëoka mëu umio kaisa uni nun tuabaë ax ikë..
 A uisa rara maisama ikë, kixun ka ë ñuixuankëxa..
 Usa aish kaisa u meu a uni inun tua bakë..
 A uisa inu nëkë ikën kixun ka ë ñuixuankian..
 Usaokin kaisa nun raran inu akëshin..
