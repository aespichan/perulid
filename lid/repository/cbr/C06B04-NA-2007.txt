 ësai ka nukën xuta okë Manën Bërukë imainun nukën chaiti okë uni tabakë iaribi ñuiakëxa..
 ënë xanu ax kaisa iakëxa Inchinka.
 Xanu ax kaisa iakëxa Inchinka,.
 Ain anë ka iakëxa Inchinka..
 A xanux kaisa nukuakëxa..
 Uni tabakënëinsa ain xanu kuma kwakin, ëbiankin, pia bibiankin ëbian kaisa nukuakëxa,.
 unitabakën xanu anu nukuakëxan, inchinka aribi aish unitabakë ribi aish..
 Bëbaxun ain ñakanu bëbaxun kaisa kakëxa..
 Nukën ispan imainun nukën bëru kaxu ënu kwainkë nukën bukama kwainkë iskin kaisa kakëxa,.
 kanuxunpain kaisa ësaokin kakëxa, anun isa ain tua mëtëkërëkakë xëta a mënëxëti okë a ñuikin:.
 tsabë, a ñu xëta kara anun mi min tua mëtëkërëkakë ënëx kara anu xëta i'?.
 kanuxunbi kaisa xanun kakëxa:.
 A ñu xëtama ka ikën?.
 ënëx ka ën puibaëan xëki pia aëxankë ka kaman chuku xëta ka ënëx ikën, tsabën, kaisa kakëxin..
 Kakëxbi kaisa a xanu kiakëxa inchinka xanu:.
 Kaman chuku xëtama ën puibaën xëntsin nakati ërin ërin, kaisa kiakëxin ain rarë bakë isa aëxankë unankëxa an axun ain xëta bixankë..
 Unani kaisa kiakëxa ësai kaman chuku xëtama ën puibaën xentsin nakati ërin ërin kaisa kiakëxa..
 Anu isa nukën bëxku ënë ana ënëribi ana ënëkama anun tërëkati xatsi kwënukëkama kaisa bëakëshin..
 Bëxun kaisa kakëxa a toinxun, tsaben kamina min ispanën chua mitërëkaxúnun kakëxunbi kaisa mi anunma ka tsabë itsi atun xëbíntimëxun aëxanxa ë axuënxanxa..
 Kwain kwaintëkënia mi anunka, tsabën kaisa kakëshin..
 Kakëxunbi kaisa ñushinkin inchinka xanu an kakëxa..
 Kakëxun kaisa katankëxun kaisa achushi biakëxa bixun kaisa anunbi sërëorakin kaisa buinarakëxan ënubi, nukën bëmána ënu sënënkë..
 Sërëorakin, buinakëx kaisa kiakëxan:.
 Tsabë, ka chëxëtia..
 ë sapi kamina tëxin, kaisa kakëxa..
 kakëxbi kaisa xanu ax kiakëxin..
 Akëma ka biax biax akëmaka biax biax, kaisa kiakëxa..
 Kiabi kaisa ë kamina paëoin ka chëxëtia ka, ën tsabën, kaisa kakëshin..
 Kakëxun buinaratankëxun kaisa nukën machi ainbunënkë ënënbi ësaokin maiarakëxbi kaisa bashkakëshin, machiakëshin..
 Usa otankëxun kaisa rakankëxa amo maxaka ain, xanun maxaka..
 Rakantankëxun kaisa ëmanchikinxun ain mapunkë tsipanu kaisa rakankëxa pishítan mapukin..
 Rakanxun kaisa ain tua ashi bixun makakëshin ënchinka an..
 Makaxun isa tsikwëbi tsookinan kaisa uakëxa ain bënë kuma kwati kwanx..
 Ukin kaisa bëakëxa kuma kwakasmanan charuishi bitsini..
 Bixun métani bëtsinkin bëxun kaisa inankëxa..
 Ñamë iskasmakin kuma kwati kwanxunbi kana iruiama obëtsian..
 Bëtsi nëtën kwati kwanun ka..
 Charu ishi kana bitsian, xui', kakëxun kaisa..
 kakëxunbi kaisa a tsi a ërënkátsi kixun akin akinbi kaisa puskakasmákeshin..
 Puskakasmati kaisa kiakëxa:.
 usa ñu akë xanuma kamina ain..
 Paxaira pixun ma ka a'..
 Xubikaxunmi anun ka tsi ërën pia tëkërëkanun, tsi ërën, kaisa kakëshin..
 kakëxbi kaisa kiakëshin xanu ax:.
 ñubë ñubë kirikana aiá..
 ñubë ñubë kirikana aiá..
 Kia kaisa ain xanu banama kwakëxin, unankëxin..
 Kwakin kaisa ain machitan ënën biakëshin xanu a..
 ën xanumaka tain isnun kikin ain machitan bikëxunbi kaisa ama kakë tua niakëxa..
 Uri ka ëman nikëx nibiani nibiani kaisa kwankëxa..
 Kwankin kaisa min xanu machun churi churiru kabiani kaisa abakëxa inchinka ax..
 Abatia kaisa ain pia bukunbiankin, ain bënën nuibiankëshin..
 Nuibian ka a banaribi nukën xuta okën an kwakën ixun kamabi bana an kwakën ixun nu ñuixuankëxa..
 Chikikiani kwankin kaisa me ënë kaisa kakëxa.
 ëra ñuia bubukona ëra ñuia tsátsatíbaë, ësaikin kaisa kakëxa..
 ni imainun me kabiani kaisa kwankëxin, abakiani..
 Ain bu ishi chupati ain bu ishi chupati kaisa kwankëshin..
 Kwani kaisa iruakëxa..
 A ñunu kara iruakëxa nishi.
 Nishi isa ka kaia kakian..
 Nishi ishi tarunkai nishi ishi tarunkai nishi ishi tarunkai, kaisa kwankëxa Inchinka ax..
 Ñamë kwaniabi kaisa nuibiankëshin bikin bikinbi kaisa bíshkukubiánkëxa ain bënë an..
 Akëx kwanx kaisa anuax kara uakëxa..
 Ain kini anu ain kuman kininu uramaokin kaisa kakëxa inchinka an:.
 kuman kini kwantái ën bababaën,.
 kuman kini kwantái ën tuabaën,.
 kuman kini kwantai ën bakëbaën,.
 këjëru këjëru këjëru kaisa kiakëxa..
 Usa ain kaisa ain kumán kini kwania bikasmaxun kaisa ain bënë an xanun bënë an xëpuakëxa upiokin bëtasakëxin nun ñuinbi añuabira..
 Bëtaskin kamabi kini bétasun kaisa kúpitísamaokin bëtasun kaisa ënbiankéxa inchinka anu axa kwankë anu..
 Bëtasbionxun kaisa ain aintsikama, ain kaibu rinbianxun:.
 kana kupitisama obëtsian..
 Isnun ka ain kuman kini nu ka kërukionxa..
 Isnun ka tsi buan kabianin kaisa rikianxun..
 a uisa bëtasaonkë a uxun tsíbimikëxbi kaisa rëkiukukiani rëkiukukiani, kwankëbé kaisa tsin isa nukukëx, uramaokëx kwënkëankëxa..
 Tsooakirui kini mëu kwax kwënkëni tsoakirui ia kaisa bëararákëxa..
 kantiñu, piañu kwankë ain aintsikaman chikitia tsín xaráokëx chikitia axun, bëararakéxunbi kaisa chikiama ikën..
 Anuabi kaisa ain kuman kini anuabi kaisa oxo tínbu..
 Usa ain xo bukukiantanun kaisa.
 Uiti uni kara isa iakëxa?.
 A xaraokëshin kénuakëshin tsin..
 Usa oxun kaisa ain xanu machikë uni an kupiakëxa a inchinka..
 Usa okin ka xuta okën nu ñuixuankëxa a bana, nukën chichi okëbëtan..
