 Nëtë ió ain kaisa nukën chaitikama nukën rarakama isa ain mapunkë itsi ain mapunkë itsi atankëx chanenakan ain na aruarukësa atankëx nukën rara bukuakëxa..
 Bukuxunbi kaisa ënë achushi uni xënirá ëbiani kwankëxa kamaxëshi,.
 ñu ai óina boina atankëxun ñunani kwankëxa..
 Kwankin kaisa ëbiankëxa nukën chaiti,.
 nun kananuna unanima nukën chaiti nukën chaiti okë a,.
 a achushi xëni (kaniakëkë) a ain mapunkënu ain bëná xëpubianki kaisa xepuribiani kaisa rikiankëxa kamaxbi..
 Kwanxun kaisa oina ñoina chunena mëtankëxun ñunankëxa ñunonkëxa..
 Ñunomainun kaisa nukën banan kakë ka inun ëon ikën imainun xaëon aribi ax mapunkënu bëbaxun kaisa ain muxa bimi machákë a ronruxun xaëonën burëokëxa,.
 a burëoi kaisa tsëkërëskiabati banin apakë burëokin këñuia këñukëbë kaisa nukën chaiti okë ax këkiakëxa..
 Kwanxankëkama a këkai xaëonën ka ikëñupatia nukën mapunkënu ka nukën ñakanu ka xaëon bëbaxruaxa:.
 "karamina aiai" ki kaisa nukën chaiti këkiakëxa..
 Kakë nun kananuna unanima uiti nëtën kara iakëxa a unikama..
 Këkikëbë kaisa uakëxa..
 Ukin kwakëxbi kaisa xaëon ió banin burëoi tsëkërëskiabati ain banan iabakëxa..
 Usai ia bëbarukin nukën chaitibaën akëxa xaëon a..
 Akëx kaisa rairi kwantamainun uiti kara akëxa,.
 a axun kaisa uni xëni a nukuakëxa anuabi,.
 ami bëbakëxa..
 Bëbaxun kaisa ain ñu apakë ain banin apakëkama a xaëonën isa aisamaokë a mëniorutankëxun mëniorutankëx kaisa bukuakëxa nukën chaiti okëkama..
 Usaokin ka nu nukën papan nukën aintsikaman nu ñuixuankëxa..
 Nukën chaiti iakama a banakama nu ñuikin ka nu ësëakëxa,.
 nu ain bana muxuankëxa..
 Usa ain kananuna manutima ain a banakama sinanin..
 Sinankin kananuna nukën bëchikënën baba nukën bëchikë nukën xutaribiri usaokin a bana ñuixunti ain tuaribi a ain ini tuaribi a ain ini tuaribi a ñuixunin a bana muxunun..
 Usai ka tsooakëxa nukën aintsi nukën chaitikama nukën chichibaë a banabi muxunun ain bakë tua ain ini tua muxunun tsooakëxa nukën chichibaë nukën chaitibaë..
