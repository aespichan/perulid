 Ain ka nukën xutabaënribi nu ñuixuankëxa ñushin..
 Aishbi kananuna nun banan kain nushin aishbi kananuna nun banan kakëx ka utano ikën..
 Utano an kaisa buankëxa uni nëtë ioñubi buankëxa,.
 ñamë uxun bibiankin buankëxa..
 Buanxun kaisa kamabi ain ñumankëkama upëmibiankin kamaxunbi buanxun kaisa buanëtia kaisa nuixun (katikabianxun iskexbi isa rarakë xërákwebi rakakëxa) nukuakëxun nukuxun ain bashinu aruxun ain bashi kata itsiu rankai kwaniabi kaisa nukën xutabaën a xanu nukën chichi uinu ikë nukën chichi kara iakëxa a útanun buanxun..
 Buaniabi kaisa këkakëxa.
 këkakëx kaisa këkiakëxa utanu ax..
 Këkikiankin buaniabi kaisa nuixun uramo oxun kamaxunbi bëarabuinxun bëarabuinkëxun kaisa utano an nukën chichi ëbiankëxa ain ro xukirinkë ain ro maëx a shibukunkin,.
 chupañuma rakanbiankëxa..
 Rakanbiania kaisa ain ñumankë pañumi biankin nukën chichi nukën xutabaën buankëxa..
 Buanxun ain ni pëin nashimikin ain ron nashimikin pëxkumiakëxa..
 Usa ka utano ikën..
 Utano ax ka istima ikën, nushin ikën..
 A kananuna nun isima..
 Tsutsukiabati kaisa ain ro xanu bëkabëtsini kaisa rikwatsinia nukën aintsi bitsi utano ax,.
 aia kixun ka nu ñuixuankëxa..
 Usa ain kananuna bëruankati ain nëtë ka xënibuiratia..
 Usa ain kananuna a ñukaman ka nu buanti ikën..
 Bëríbi sapi ka no utanon biaxan..
 Usa a kana kwaëxan..
 Usa ain kananuna nun aintsibë niti ain bëruankati niti ain..
 A ñushinkama kananuna kupitima ain..
 Ax ka kupitima ikën ñushin..
 Usa ain kananuna nun aintsin tuaribi xanun ain tuaribi a bana ñuixunti ikënbëruankanu kixun kati ikën, ësëti ikën.
 Kamabi ka bana unin kwakë xanun kwakë iti ikën ain tua ain bëchikëribi nuixunti kupí..
 A kupí kana ënë bana ñuixunti (ain)..
 ë ñukakëxun kana ñuixunti (ain)..
 Ñukakëxunmaribi kana ën kaima,.
 ama itsa bukunpaxun ñuixun kuni kana unamiti ain..
