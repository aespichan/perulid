 ësai kaisa uni tabakë xëmën uxu kakë iakëxa..
 Xëmën uxu kakë uni an kaisa imë nëtëokëxa,.
 xëmën uxën pëxkëñu nëtëobëtsini uxun kaisa ain xanu bibiankin buankëxa..
 Ainsa maná iruxun xëmën amainuinsa pakëtia xëmën rëti kwanun kixun..
 Buankëx buantankëx maná irutëkënxun kaisa xëmën uxu an xëmën mananxun axun akëx nipakëtia kaisa ain xanu an menxun xëmën rëakëxa..
 Rëkëbëbi kaisa ain xanu an akë uni ax kwankëxa..
 Kwanxun kaisa menxun ain xanu isa ñun atëkënia mërakëxa..
 Mërakin kaisa manámixun pia niakëxa anun akatsi kixun..
 Nikëx kwanx kaisa menu ibukin uni a ama ikën..
 Usaotankëx men ibuxun kaisa ain xanu isa rekë xëmënkama buanxun ain xubunuxun xëmën raëxkapatankëxun kaisa ain xanu ain ñukamapain ain takwa ain puku akamapain pimiakëxa..
 Pimibaikin kaisa uni an ain bëchikëkama ain xanu axun xuakëxa, ain xukënkamakëñun ñunkë ka atan kaxun..
 Xukëx kaisa ain atun këxpankëñun kanti bibiani rikiani kwan kaisa uni an pimitankëxun pimikin këñutankëxun ain xanu xapá kakë chumu anun umpax bitanun kixun xuakëxa..
 Xubiani kaisa a kaxu kwanxun kwankëxa ain paka papíkë tsin kuin maná bëtankë paxkëbankë a pachikin bibiani..
 Kwanxun kaisa uni an ain xanu umpax bitsini xapan mai bëtsini aiabi mapërakëti bëxkiabi kaisa pakan akëxa..
 Akëx kaisa anu ishi xanu pakëti bamai ain imi ëbankiani chikuakëxa..
 Chikutia kaisa ain xapu bëru unënkë anun ain imi bëtaskatsi kixun akëxa..
 Akëxbi kaisa ain imi maxë mutsakësa inun chikwakëxa..
 Chikutia ia bianxun kaisa ain xubunu rakanxun ain xanun mërati a kakëxa:.
 ën xabionkë ka aë nushinan kara naëkwania..
 "Ain ini bëchikë ain chira bakë xanu naëkwania isi unun ka ën chaiokë ën kukuakë ën nachiokë kaxuntan, xabai".
 ësaokin kakëx kwanxun kaisa kakëxa:.
 "min piaka okë ka aë ñushinan kara isa mini ni bëchikë min chira bakë xanu naëkwania..
 Isi kwanun ka min piaka okë kiaxa, xabai" kaisa kakëxa ura ikëkama ain kaibu a..
