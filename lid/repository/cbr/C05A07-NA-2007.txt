 Unitabakë unin kaisa ain ini bëchikë xuma xuman bëruñukë urainsa ininëonkë kaisa buanxun anu manishputi anu nibuputi kamanan ain tita isa buantanun kakëxun uran inia ini nëonkë buantanu kakëxun buanxun kaisa nitsiankëxa..
 Anu nibuputi, anu nitsinkin kaisa ain papan kakëxa:.
 ën ini bëchikë ka xuma aishbi xuman bëruñukë aishbi ininëonxa..
 Ami mi bakë bëchianan ini bëchipanun ka ën ini bëchikë tsikiumanon papibiankin buantan, kabëtsinisa ain papa uax..
 Uxonbi kaisa tsikiumano me mëu ikë, uisa uni kara an buanxun kaisa me mëu ain kininu atsimiakëxa..
 Atsimion kaisa ain papa ain tita ain aintsikama pëkarakëbëtan ain mapunkë, ain mapunkë itsi ain mapunkë itsinua barikinbi ain ini bëchikë ain ini tua pëkasmakëxa..
 Pëkasmatankëx kaisa unitabakë ain bëon oi tsoakëxa..
 Ain ini bëchikë, ain ini tua pëkasmatankëx mërakasmatankëx anun maxku katabua aish kaisa ain bëon oi tsoakëxa..
 Tsookin ixunbi kaisa unitabakënën ain champë´ ruë buanxun kaisa anun burë akëxa..
 Burë akë a ñu burë kara akëxa..
 akinbi kaisa anuisa bukwëbëshin obëtsinkë a kini pëankabiannx kaisa ain bëchikë ikë anuishi nirakëtiakëxa uni tabakë ax..
 Nirakëkin iskëxbi kaisa ain ini bëchikë tsikiumanun buan ax iakëxa..
 Itsaira tuañu tuañu ikë kaisa an mëraxun kakëxa:.
 ënu kaia kara mi bëakëxa, tsikiumanun bëakëxa, ën inin..
 Kakin kaisa maxuniankëxa ain ini bëchikë unin..
 Usa oxun kaisa ómainun kaisa ain bënë ax uri pia ai tsóakëxa..
 A unix kaisa iakëxa piai, aishbi kaisa a uisa pikë ana ubi kaisa puiakëxa..
 usa ikin kaisa ikëbëtan kaisa ain papa xanu an kakëxa, ini bëchikë an kakëxa:.
 piaka okë ka puima..
 Xumuxan kana tsiukasmain..
 Ananishi ka puia kaisa kakëxa..
 Katankëxun kaisa kakëbë kaisa uni ax kiakëxa:.
 ën kuku ó aru pimibun.
 ën kuku ño aru pimibun, kaisa kakëxa ain xanu a.
 Usaokin kakëxun kaisa ini bëchikënën ain papa inankëxa ain pitikama arukëkama a.
 Inankin kaisa inankëxa óina ñoina ñunankë a tsisukërua a inankëxa..
 Inankëxun inankin kaisa kakëxa:.
 Piaka okë ënëx ka uran maëkëma ikën..
 Ain maënuax bëxkonku banabatanun ka piaka okë amanu takutia..
 Usa ain kamina uran itima ain mëkën tupukëbëtanshi ë bitsi uti ain papan kaisa kakëxa..
 Kaxun kaisa óina ñunan ñoina ñunankama inankëxa matsokiantanun..
 Usa okin inankëxun buanxbi kaisa bënëkin isa bitsi unun kakëxbi ain ini bëchikë ainsa bitsi unu kakëxbi kaisa nëtëbuankëxa..
 óina ñunan ñoina ñunan apain këñui këñui irakatax kwanxunbi kaisa ain ini bëchikë amanu xëkëkinkë okëxa..
 xëkëkinkë ox kaisa ain bëon obiani kwankëxa,.
 ain papa ain titakama kwankëxa..
 Usa ain ka nun aintsikama nu a ñubu akama nu uni tabakë unin puruma iakama a kamabi nu ñuixuankëxa..
